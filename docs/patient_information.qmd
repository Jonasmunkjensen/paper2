---
title: "Deltagerinformation"
subtitle: "Træning eller ej? Hvad er på spil for personer med type 2-diabetes i kommunale træningsforløb?"
author: "Jonas Munk Jensen, ph.d.-studerende, Aarhus Universitet"
format: docx
---

# Formålet med undersøgelsen
Vi vil gerne forstå, hvordan personer med type 2-diabetes træffer beslutningen om, hvorvidt de vil deltage i højintensiv intervaltræning (HIIT) som en del af et kommunalt patientuddannelsesforløb. Vi er særligt interesserede i:

- Hvad der er på spil for deltagerne, når de vælger at deltage eller fravælge træning
- Hvilke fordele og bekymringer der har betydning for beslutningerne
- Hvordan sundhedsprofessionelle, familie og andre personer påvirker beslutningsprocessen  

Undersøgelsen er en del af LIVING-projektet og indgår som en kvalitativ delundersøgelse i Jonas Munk Jensens ph.d.-projekt ved Aarhus Universitet.

---

# Hvad indebærer det at deltage?
Hvis du siger ja til at deltage i undersøgelsen, vil vi gerne:

## 1. Gennemføre interviews
- Hvis du har valgt **ikke at deltage i træningen**, vil vi interviewe dig to gange: Først efter du har besluttet dig om træning, og igen i slutningen af forløbet.  
- Hvis du **deltager i træningen**, vil vi interviewe dig tre gange. Først efter du har besluttet dig, en gang i løbet af forløbet og afslutningsvis i et fokusgruppeinterview sammen med resten af de trænene deltagere.

Interviewene varer ca. 45–60 minutter og foregår enten på sundhedscenteret i Rønde eller i dit eget hjem, alt efter hvad der passer dig bedst.

## 2. Føre korte dagbøger
Hvis du **deltager i træningen**, vil vi bede dig om at udfylde en kort dagbog (et par linjer) efter hver træningssession. Formålet er at hjælpe dig med at huske, hvad der påvirkede din beslutning om at møde op eller blive væk.

## 3. Deltagende observation
Hvis du **deltager i træningen**, vil forskeren også være til stede som observatør under nogle træningssessioner for at få indsigt i, hvordan deltagerne engagerer sig i træningen. Forskeren vil tage noter om stemning, interaktioner og deltagelse.

---

# Håndtering af data og anonymitet
Alle oplysninger, som vi indsamler, vil blive behandlet fortroligt og i overensstemmelse med gældende databeskyttelsesregler. Dine data vil blive anonymiseret, så du ikke kan genkendes i analyser eller publikationer. 

Interviewene vil blive optaget og transskriberet ordret, men optagelserne slettes, når de er overført til sikre servere og transskriptionen er færdig.

---

# Frivillighed og mulighed for at trække sig
Man bliver ikke lønnet for at deltage. Din deltagelse kan dog bidrage til øget viden om, hvordan man bedst kan støtte personer med type 2-diabetes i at tage beslutninger om fysisk aktivitet.  

Der er ingen risici eller ulemper ved at deltage ud over den tid, du bruger på interviews og dagbog.

Det er helt frivilligt at deltage i undersøgelsen. Du kan til enhver tid og uden begrundelse vælge at trække dig ud af undersøgelsen. Det vil ikke få nogen konsekvenser for dit forløb i kommunen eller andre tilbud, du deltager i.

---

# Kontakt
Hvis du har spørgsmål eller ønsker yderligere information, er du velkommen til at kontakte:

**Jonas Munk Jensen**  
Ph.d.-studerende, Aarhus Universitet  
Jonas.munk.jensen@rm.dk
28765544

---

# Samtykke
Du vil blive bedt om at underskrive en samtykkeerklæring, før du deltager i undersøgelsen.
